9

sic peculiariter valet de erroribus librariorum in veterum
scriptis describendis proque sua peritia interpretandis et
corrigendis Cum enim hoc habeant maiora ingenia ut
quasi splendeant sua quisque propria luce et a se invicem
statim dignoscantur, homines obtusi et hebetes contra,
quales admodum erant Graecorum seri nepoteS‚ omnes
fere eandem imaginem referunt, iisdem erroribus labuntur,
eadem ἀναισθησίᾳ codicum 'vitia concoquunt, nova com-
mittunt, malo malum augent. Non profecto istiusmodi
hominum erat quae auctores paene perfecti saeculorum
memoria digna scripserant ea ab omni labe pura et in· ,
tegra tradere posteritati. Saepe verborum sensus parum
curiosi satis superque habebant librorum scripturam osci-
tanter depingere. Quamquam eiusmodi socordia complu-
ribus locis detrimentum intulerit, quamquam prava sin-
gulorum verborum interpunctio et- infelices syllabarum
omissiones vel repetitiones et frequentes literarum, com-
pendiorum, siglorum non multum· dissimilium permuta·
tiones monstra saepe genuerint atque portenta, tamen si
sano iudicio accedit Graecitatis scientia et artis palaeo-
graphicae peritia, facile erit horum magnam partem inter-
pretari ac procurare. Multo gravius se res habet si forte
placuit docto monacho aut magistello scriptoribus antiquis
admovere manum corruptricem et pristinam verborum sa-
nitatem refingere ad normam sequioris aevi. Haec quoque
menda tollere possunt critici. Sed opus est diu versasse
grammaticos et lexicographos et reliquos aereae aetatis
scriptores qui purum sermonem atticum quem ipsi turpiter
ignorant neminem recte docebunt sed quorum repetita
lectio hoc saltem commodi habet quod facem praeferat

